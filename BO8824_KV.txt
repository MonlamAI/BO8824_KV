འཇམ་དབྱངས་མཆོག་གྲུབ་པར་གནང་བའི་ཞལ་གདམས་སྨོན་ལམ། འཕགས་མཆོག་ཐུགས་རྗེའི་གཏེར་ལ་ཕྱག་འཚལ་ལོ།  །སྲིད་ལས་ངེས་འབྱུང་དྲག་པོས་རྒྱུད་བསྐུལ་ནས།  །རྙེད་དཀའ་འཇིག་སླའི་དལ་འབྱོར་དོན་ཡོད་ཕྱིར།  །ལས་འབྲས་བླང་དོར་སྙིང་ནས་བརྩོན་པ་ཡིས།  །ཐར་པའི་ས་བོན་ཐེབས་པར་བྱིན་གྱིས་རློབས།  །མཁའ་ཁྱབ་འགྲོ་ཀུན་ཕ་མར་ཤེས་པའི་བློས།  །ཚད་མེད་བྱམས་དང་སྙིང་རྗེ་ཆེན་པོ་དང་།  །བྱང་ཆུབ་སེམས་གཉིས་བདུད་རྩིས་ཉེར་འཚོ་བས།  །རྣམ་མཁྱེན་པདྨོ་རྒྱས་པར་བྱིན༴  དབང་གིས་རྒྱུད་སྨིན་སྡོམ་གསུམ་རྣམ་པར་དག  །འཁོར་འདས་དབྱེར་མེད་གཉུག་མའི་དེ་ཉིད་མཐོང་།  །སྣང་སེམས་ལྷ་དང་བདེ་བ་ཆེན་པོར་ཤར།  །མཆོག་གི་འབྲས་བུ་འགྲུབ་པར་བྱིན༴  གནས་སྐབས་སུ་ཡང་ཆོས་བཞིན་སྤྱོད་པ་ལ།  །འགལ་རྐྱེན་ཀུན་ཞི་མཐུན་རྐྱེན་ཕུན་སུམ་ཚོགས།  །རིགས་བདག་བླ་མ་མཆོག་དང་མི་འབྲལ་བས།  །རང་གཞན་དོན་གཉིས་འཕེལ་བར་བྱིན༴  དེ་ལྟར་རྩེ་གཅིག་སྨོན་པའི་གནས་རྣམས་ཀུན།  །སྐྱབས་གནས་ཀུན་འདུས་བླ་མ་མཆོག་གསུམ་དང་།  །ཡི་དམ་མཁའ་འགྲོ་ཆོས་སྲུང་བདེན་སྟོབས་ཀྱིས།  །གེགས་མེད་མྱུར་དུ་འགྲུབ་པར་བྱིན་གྱིས་རློབས།  །ཞེས་དགེ་སློང་དགེ་བའི་བཤེས་གཉེན་འཇམ་དབྱངས་མཆོག་གྲུབ་པའི་ཆེད་དུ་བརྗོད་པ་དགེ་ལེགས་སུ་གྱུར་ཅིག།